[
  {
    "id": 1,
    "section": "经一章",
    "content": "《大学章句》全文\n【经一章】\n（盖孔子之言，而曾子述之）\n大学之道，在明明德，在亲民，在止于至善。"
  },
  {
    "id": 2,
    "section": "经一章",
    "content": "知止而后有定，定而后能静，静而后能安，安而后能虑，虑而后能得。物有本末，事有终始，知所先后，则近道矣。"
  },
  {
    "id": 3,
    "section": "经一章",
    "content": "古之欲明明德于天下者，先治其国；欲治其国者，先齐其家；欲齐其家者，先修其身；欲修其身者，先正其心；欲正其心者，先诚其意；欲诚其意者，先致其知，致知在格物。"
  },
  {
    "id": 4,
    "section": "经一章",
    "content": "物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。"
  },
  {
    "id": 5,
    "section": "经一章",
    "content": "自天子以至于庶人，壹是皆以修身为本。其本乱而末治者否矣，其所厚者薄，而其所薄者厚，未之有也。"
  },
  {
    "id": 6,
    "section": "传十章 - 第一章",
    "content": "【传十章】\n（盖曾子之意，而门人记之）\n第一章 释明明德\n《康诰》曰：“克明德。”《大甲》曰：“顾諟天之明命。”《帝典》曰：“克明峻德。”皆自明也。"
  },
  {
    "id": 7,
    "section": "传十章 - 第二章",
    "content": "第二章 释新民\n汤之《盘铭》曰：“苟日新，日日新，又日新。”《康诰》曰：“作新民。”《诗》曰：“周虽旧邦，其命维新。”是故君子无所不用其极。"
  },
  {
    "id": 8,
    "section": "传十章 - 第三章",
    "content": "第三章 释止于至善\n《诗》云：“邦畿千里，维民所止。”《诗》云：“缗蛮黄鸟，止于丘隅。”子曰：“于止，知其所止，可以人而不如鸟乎？”"
  },
  {
    "id": 9,
    "section": "传十章 - 第三章",
    "content": "《诗》云：“穆穆文王，于缉熙敬止！”为人君，止于仁；为人臣，止于敬；为人子，止于孝；为人父，止于慈；与国人交，止于信。"
  },
  {
    "id": 10,
    "section": "传十章 - 第三章",
    "content": "《诗》云：“瞻彼淇澳，绿竹猗猗。有斐君子，如切如磋，如琢如磨。瑟兮僩兮，赫兮喧兮。有斐君子，终不可谖兮！”“如切如磋”者，道学也；“如琢如磨”者，自修也；“瑟兮僩兮”者，恂栗也；“赫兮喧兮”者，威仪也；“有斐君子，终不可谖兮”者，道盛德至善，民之不能忘也。"
  },
  {
    "id": 11,
    "section": "传十章 - 第三章",
    "content": "《诗》云：“于戏！前王不忘。”君子贤其贤而亲其亲，小人乐其乐而利其利，此以没世不忘也。"
  },
  {
    "id": 12,
    "section": "传十章 - 第四章",
    "content": "第四章 释本末\n子曰：“听讼，吾犹人也。必也使无讼乎！”无情者不得尽其辞，大畏民志。此谓知本。"
  },
  {
    "id": 13,
    "section": "传十章 - 第五章",
    "content": "第五章 释格物致知\n此谓知本。此谓知之至也。"
  },
  {
    "id": 14,
    "section": "朱子补传",
    "content": "【朱子补传】\n所谓致知在格物者，言欲致吾之知，在即物而穷其理也。盖人心之灵莫不有知，而天下之物莫不有理，惟于理有未穷，故其知有不尽也。"
  },
  {
    "id": 15,
    "section": "朱子补传",
    "content": "是以大学始教，必使学者即凡天下之物，莫不因其已知之理而益穷之，以求至乎其极。至于用力之久，而一旦豁然贯通焉，则众物之表里精粗无不到，而吾心之全体大用无不明矣。此谓物格，此谓知之至也。"
  },
  {
    "id": 16,
    "section": "传十章 - 第六章",
    "content": "第六章 释诚意\n所谓诚其意者，毋自欺也。如恶恶臭，如好好色，此之谓自谦。故君子必慎其独也。"
  },
  {
    "id": 17,
    "section": "传十章 - 第六章",
    "content": "小人闲居为不善，无所不至，见君子而后厌然，掩其不善，而著其善。人之视己，如见其肺肝然，则何益矣。此谓诚于中，形于外，故君子必慎其独也。"
  },
  {
    "id": 18,
    "section": "传十章 - 第六章",
    "content": "曾子曰：“十目所视，十手所指，其严乎！”富润屋，德润身，心广体胖，故君子必诚其意。"
  },
  {
    "id": 19,
    "section": "传十章 - 第七章",
    "content": "第七章 释正心修身\n所谓修身在正其心者，身有所忿懥，则不得其正；有所恐惧，则不得其正；有所好乐，则不得其正；有所忧患，则不得其正。"
  },
  {
    "id": 20,
    "section": "传十章 - 第七章",
    "content": "心不在焉，视而不见，听而不闻，食而不知其味。此谓修身在正其心。"
  },
  {
    "id": 21,
    "section": "传十章 - 第八章",
    "content": "第八章 释修身齐家\n所谓齐其家在修其身者，人之其所亲爱而辟焉，之其所贱恶而辟焉，之其所畏敬而辟焉，之其所哀矜而辟焉，之其所敖惰而辟焉。故好而知其恶，恶而知其美者，天下鲜矣。"
  },
  {
    "id": 22,
    "section": "传十章 - 第八章",
    "content": "故谚有之曰：“人莫知其子之恶，莫知其苗之硕。”此谓身不修，不可以齐其家。"
  },
  {
    "id": 23,
    "section": "传十章 - 第九章",
    "content": "第九章 释齐家治国\n所谓治国必先齐其家者，其家不可教，而能教人者，无之。故君子不出家，而成教于国。孝者，所以事君也；悌者，所以事长也；慈者，所以使众也。"
  },
  {
    "id": 24,
    "section": "传十章 - 第九章",
    "content": "《康诰》曰：“如保赤子。”心诚求之，虽不中，不远矣。未有学养子而后嫁者也。"
  },
  {
    "id": 25,
    "section": "传十章 - 第九章",
    "content": "一家仁，一国兴仁；一家让，一国兴让；一人贪戾，一国作乱。其机如此。此谓一言偾事，一人定国。"
  },
  {
    "id": 26,
    "section": "传十章 - 第九章",
    "content": "尧、舜帅天下以仁，而民从之；桀、纣帅天下以暴，而民从之。其所令反其所好，而民不从。是故君子有诸己而后求诸人，无诸己而后非诸人。所藏乎身不恕，而能喻诸人者，未之有也。"
  },
  {
    "id": 27,
    "section": "传十章 - 第九章",
    "content": "故治国在齐其家。\n《诗》云：“桃之夭夭，其叶蓁蓁。之子于归，宜其家人。”宜其家人，而后可以教国人。《诗》云：“宜兄宜弟。”宜兄宜弟，而后可以教国人。《诗》云：“其仪不忒，正是四国。”其为父子兄弟足法，而后民法之也。此谓治国在齐其家。"
  },
  {
    "id": 28,
    "section": "传十章 - 第十章",
    "content": "第十章 释治国平天下\n所谓平天下在治其国者，上老老而民兴孝，上长长而民兴弟，上恤孤而民不倍，是以君子有絜矩之道也。"
  },
  {
    "id": 29,
    "section": "传十章 - 第十章",
    "content": "所恶于上，毋以使下；所恶于下，毋以事上；所恶于前，毋以先后；所恶于后，毋以从前；所恶于右，毋以交于左；所恶于左，毋以交于右。此之谓絜矩之道。"
  },
  {
    "id": 30,
    "section": "传十章 - 第十章",
    "content": "《诗》云：“乐只君子，民之父母。”民之所好好之，民之所恶恶之，此之谓民之父母。"
  },
  {
    "id": 31,
    "section": "传十章 - 第十章",
    "content": "《诗》云：“节彼南山，维石岩岩。赫赫师尹，民具尔瞻。”有国者不可以不慎，辟则为天下僇矣。"
  },
  {
    "id": 32,
    "section": "传十章 - 第十章",
    "content": "《诗》云：“殷之未丧师，克配上帝。宜鉴于殷，骏命不易。”道得众则得国，失众则失国。"
  },
  {
    "id": 33,
    "section": "传十章 - 第十章",
    "content": "是故君子先慎乎德。有德此有土，有土此有财，有财此有用。德者本也，财者末也。外本内末，争民施夺。是故财聚则民散，财散则民聚。是故言悖而出者，亦悖而入；货悖而入者，亦悖而出。"
  },
  {
    "id": 34,
    "section": "传十章 - 第十章",
    "content": "《康诰》曰：“惟命不于常。”道善则得之，不善则失之矣。《楚书》曰：“楚国无以为宝，惟善以为宝。”舅犯曰：“亡人无以为宝，仁亲以为宝。”"
  },
  {
    "id": 35,
    "section": "传十章 - 第十章",
    "content": "《秦誓》曰：“若有一个臣，断断兮无他技，其心休休焉，其如有容焉。人之有技，若己有之；人之彦圣，其心好之，不啻若自其口出。实能容之，以能保我子孙黎民，尚亦有利哉！人之有技，冒疾以恶之；人之彦圣，而违之俾不通。实不能容，以不能保我子孙黎民，亦曰殆哉！”"
  },
  {
    "id": 36,
    "section": "传十章 - 第十章",
    "content": "唯仁人放流之，迸诸四夷，不与同中国。此谓唯仁人为能爱人，能恶人。见贤而不能举，举而不能先，命也；见不善而不能退，退而不能远，过也。好人之所恶，恶人之所好，是谓拂人之性，菑必逮夫身。是故君子有大道，必忠信以得之，骄泰以失之。"
  },
  {
    "id": 37,
    "section": "传十章 - 第十章",
    "content": "生财有大道，生之者众，食之者寡，为之者疾，用之者舒，则财恒足矣。仁者以财发身，不仁者以身发财。未有上好仁而下不好义者也，未有好义其事不终者也，未有府库财非其财者也。"
  },
  {
    "id": 38,
    "section": "传十章 - 第十章",
    "content": "孟献子曰：“畜马乘，不察于鸡豚；伐冰之家，不畜牛羊；百乘之家，不畜聚敛之臣。与其有聚敛之臣，宁有盗臣。”此谓国不以利为利，以义为利也。"
  },
  {
    "id": 39,
    "section": "传十章 - 第十章",
    "content": "长国家而务财用者，必自小人矣。彼为善之，小人之使为国家，灾害并至。虽有善者，亦无如之何矣！此谓国不以利为利，以义为利也。"
  }
]